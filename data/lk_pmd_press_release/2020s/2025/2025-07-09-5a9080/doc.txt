මොණරාගල විජයබාහු ද්විතියික විද්‍යාලයේ සිසුසිසුවියෝ ජනාධිපති ලේකම් කාර්යාලය…
මොණරාගල විජයබාහු ද්විතියික විද්‍යාලයේ සිසුසිසුවියෝ ජනාධිපති ලේකම් කාර්යාලය සහ ජනාධිපති මන්දිරය නරඹති
මොණරාගල විජයබාහු ද්විතියික විද්‍යාලයේ සිසුසිසුවියන්ට ජනාධිපති ලේකම් කාර්යාලය විසින් සංවිධානය කරනු ලබන Vision වැඩසටහනට සහභාගි වීමට අද (09) අවස්ථාව උදා විය.
ජනාධිපති කාර්යාලය, අධ්‍යාපන අමාත්‍යාංශය සහ ශ්‍රී ලංකා පාර්ලිමේන්තුවේ සන්නිවේදන අංශය එක්ව පාසල් සිසුන් උදෙසා මෙම වැඩසටහන ක්‍රියාත්මක කෙරේ.
මෙයට සමගාමීව, “Clean Sri Lanka” වැඩසටහන පිළිබඳව සහ එහි සංකල්පමය වටිනාකම පිළිබඳව සිසුදරුදැරියන් දැනුවත් කිරීමක්ද සිදු කෙරිණි.
විද්‍යාව සහ තාක්ෂණය පිළිබඳ ජනාධිපති ජ්‍යෙෂ්ඨ උපදේශක මහාචාර්ය ගෝමික උඩුගමසූරිය මහතා විසින් රටේ අනාගතය වෙනුවෙන් විද්‍යා සහ තාක්ෂණ ක්ෂේත්‍රයේ පර්‍යේෂණයන්හි කාර්යභාරය පිළිබඳ සිසුදරුදැරියෝ දැනුවත් කරන ලදහ.
තම ජීවිතයේ සෑම අත්දැකීමක්ම පර්යේෂණයට ලක් කිරීම තුළින් ජීවිතයේ අභියෝග ජයග්‍රහණය කළ හැකි බව මෙහිදී සිසුදරුදැරියන් වෙත පෙන්වා දුන් උඩුගමසූරිය මහතා, එක් විෂය දැනුමකට පමණක් සීමා නොවී සෑම ක්ෂේත්‍රයකම අත්හදා බැලීම් සිදු කරමින් නව නිපැයුම් ක්ෂේත්‍රය ජය ගැනීමට දරුවන් කුඩා කල සිටම හුරුපුරුදු වීමේ වැදගත්කමද පැහැදිලි කළේය.
මෙම වැඩසටහනට සමගාමීව, පාරිසරික සංරක්ෂණයේ වැදගත්කම තහවුරු කරමින් මහාචාර්ය ගෝමික උඩුගමසූරිය මහතා විසින් සංකේතාත්මක තිළිණයක් ලෙස පාසල වෙත වටිනා පැළ ප්‍රදානයක්ද සිදු කරන ලදී.
ජනාධිපති නීති උපදේශක ජ්‍යෙෂ්ඨ නීතිඥ ජේ.එම්. විජේබණ්ඩාර, ජනාධිපති ජ්‍යෙෂ්ඨ අතිරේක ලේකම් කේ.එන්.එම් කුමාරසිංහ, ජනාධිපති කාර්යාලයේ ත්‍රිවිධ හමුදා සම්බන්ධීකරණ ඒකකයේ අධ්‍යක්ෂ එයාර් කොමදෝරු ආසිරි ගාල්ලගේ, එහි සහකාර අධ්‍යක්ෂ මේජර් නදීක දංගොල්ල සහ මොණරාගල විජයබාහු ද්විතියික විද්‍යාලයේ විදුහල්පති, ගුරුභවතුන්, දෙමාපියන් ඇතුළු පිරිසක් මෙම අවස්ථාවට එක්ව සිටියහ.