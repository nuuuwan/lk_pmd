ජනාධිපති කාර්යාල පරිශ්‍රය ආශ්‍රිත වෙසක් සැමරුම් තෙවන දිනටත්
ජනාධිපති කාර්යාල පරිශ්‍රය ආශ්‍රිත වෙසක් සැමරුම් තෙවන දිනටත්
කොළඹ හුණුපිටිය ගංගාරාම විහාරස්ථානය, ජනාධිපති ලේකම් කාර්යාලය සහ අග්‍රාමාත්‍ය කාර්යාලය එක්ව සංවිධානය කරන බුද්ධ රශ්මි වෙසක් කලාපයට සමගාමීව පැවැත්වෙන “වෙසක් බැති ගී සරණිය” ජනාධිපති කාර්යාල පරිශ්‍රයේදී තෙවන දිනටත් අග්‍රාමාත්‍ය ආචාර්ය හරිනි අමරසූරිය මහත්මිය සහ කතානායක ජගත් වික්‍රමරත්න මහතාගේ ප්‍රධානත්වයෙන් ඊයේ (14) සවස 6.30 ට ආරම්භ විය.
වෙසක් බැති ගී සරණීයේ තෙවන දිනයේ ශ්‍රී ලංකා පොලිසියේ වාද්‍ය වෘන්දය වාදනයෙන්ද, ජනප්‍රිය ගායන ශිල්පීන් වන ඉලියාස් බෙග්, ඉමාන් පෙරේරා, බුද්ධික උෂාන් සහ ශ්‍රී ලංකා පොලිස් බැති ගී කණ්ඩායම ගායනයෙන්ද සහභාගි වූහ. ඊට සමගාමීව වෙසක් පහන් කූඩු ප්‍රදර්ශනයක්ද ජනාධිපති කාර්යාල පරිශ්‍රයේදී පැවැත්විණි.
ජනාධිපති කාර්යාල පරිශ්‍රයේදී පැවැත්වෙන මෙම භක්ති ගීත වැඩසටහන අද (15) දිනයෙන් අවසන් වේ.
එමෙන්ම වෙසක් සිරි නැරඹීමට කොළඹට පැමිණෙන ජනතාව වෙනුවෙන් කෙටි ආහාර දන්සල හා අයිස්ක්‍රීම් දන්සල ජනාධිපති කාර්යාලය අසලදී 16 වන දා දක්වා පැවැත්වේ.
එසේම ගංගාරාම “බුද්ධ රශ්මි” වෙසක් කලාපය සහ “බෞද්ධාලෝක” වෙසක් කලාපයට සමගාමීව ජනාධිපති කාර්යාලයේ අනුග්‍රහය ඇතිව වෙසක් වැඩසටහන් රැසක් ඒ අවට සංවිධානය කර තිබු අතර ලේකම් කාර්යාලය හා අවට ගොඩනැඟිලි මෙන්ම මාර්ග විදුලි බුබුලුවලින් ආලෝකවත් කිරීම, වෙසක් පහන් කූඩු ප්‍රදර්ශනය ඇතුළු වැඩසටහන් රැසක් ජනාධිපති කාර්ය මණ්ඩලයේ සහභාගිත්වයෙන් පැවැත්විණි.